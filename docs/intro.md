# Programmering i kjemi

Velkommen til disse nettsidene! Her skal vi se på hvordan vi kan bruke programmering i kjemifaget. Hovedformålet med sidene er å gi deg grunnleggende programmeringskompetanse med språket Python, anvendt på kjemiske problemstillinger. Med programmering får du et nytt verktøy som kan brukes til å utforske kjemiske sammenhenger, effektivisere arbeidet ditt og håndtere data fra eksperimenter. Innsikt i programmering lar deg se løsninger og bli en bedre problemløser. Det viktigste er ikke at du skal bygge alle programmer helt på egen hånd, men at du lærer deg sentrale prinsipper i programmering slik at du blir bedre til å lage og forstå både software og programkode.<br>


```{admonition} Innhold
Nettstedet er utformet med bakgrunn i emnet IN-KJM1900 og inneholder følgende:
- Grunnleggende programmering i Python: Variabler, vilkår, løkker, funksjoner og datasamlinger.
- Håndtering av eksperimentelle data.
- Numerisk matematikk med anvendelser i kjemi.
- Simulering av dynamiske fenomener og modellering med differensiallikninger.
- Programmer og oppgaver fra forelesninger i IN-KJM1900.
```

Fagstoffet tar utgangspunkt i et kompendium: [Kompendium IN-KJM1900](https://www.uio.no/studier/emner/matnat/ifi/IN-KJM1900/h21/pensumliste/kompendium_kjm1900.pdf). Her finner du mye av det samme fagstoffet, men også litt ekstra tilleggsinformasjon.

Når du gjennomgår fagstoffet på sidene, bør du gjøre underveisoppgavene. Da får du øvd deg regelmessig på aktuelle problemer. Dette er mye mer effektivt enn å bare lese om programmering! Noen ganger får du også muligheten til å bruke en interaktiv editor (Trinket) til å gjøre oppgaver, for eksempel fylle inn noe som mangler eller rette opp feil. Nettleseren din husker da hva du har gjort i disse editorene, så hvis du vil tilbakestille programmet, må du trykke på hamburgermenyen (de tre strekene) i editorvinduet og trykke på "reset". God fornøyelse!
