# Programmering i kjemi

Programmering som verktøy er i utgangspunktet domeneuavhengig. Mange av de metodene vi bruker, er felles for alle naturvitenskapelige disipliner. Dette kan bidra til god tverrfaglig forståelse dersom programmering blir brukt på en god måte. Programmering er en måte å tenke på. Det er å dele opp problemer i mindre biter og vurdere hvordan vi kan bruke en datamaskin til å løse disse problemene. Denne prosessen kan være både kreativ og skapende -- antakelig kommer du til å lage programmer som ingen andre i hele verden har lagd før. Når du programmerer må du ta selvstendige valg, feilsøke, tolke, drøfte og diskutere med andre. Du lærer deg en ny måte å tenke på fordi datamaskinen åpner opp en ny verden av muligheter.

I kjemi handler programmering hovedsakelig om å forstå sammenhenger i kjemi bedre. Det handler om at du nå får et nytt verktøy som kan brukes til å utforske kjemiske sammenhenger, effektivisere arbeidet ditt og håndtere data fra eksperimenter. Innsikt i programmering lar deg se løsninger og bli en bedre problemløser. Det viktigste er ikke at du skal bygge alle programmer helt på egen hånd, men at du lærer deg sentrale prinsipper i programmering slik at du blir bedre til å lage og forstå både software og programkode. Dette står sentralt i det vi kaller _beregningskjemi_.


Beregningskjemi er den delen av kjemi som tar for seg bruk av datamaskinen til å utføre matematiske beregninger. Det handler om å lage modeller av fenomener i virkeligheten, og deretter simulere og visualisere dem. Ved å bygge og analysere kjemiske modeller kan vi få større innsikt i hvordan vi systematiserer verden og hvilke egenskaper atomer og molekyler har. Alle modeller har sine styrker og svakheter. Kun virkeligheten er virkeligheten i seg selv. Modeller er "bare" forenklinger, men dette er egentlig en nødvendighet for å kunne systematisere virkeligheten. Det finnes ulik grad av forenklinger i ulike modeller, og vi kan få bedre innsikt i ulike fenomener ved å bruke bruke modellering til å utforske egenskaper og forutsetninger for modeller.

```{admonition} Innhold
Nettstedet er utformet med bakgrunn i emnet IN-KJM1900 og inneholder følgende:
- Gjennomgang av viktig teori (videoer og oppgaver).
- Oppgaver som er gjennomgått i forelesninger.
- Datasett.
- Tilleggsressurser for de som er interessert i å lære mer.
```

Fagstoffet tar utgangspunkt i et kompendium: [Kompendium IN-KJM1900](https://www.uio.no/studier/emner/matnat/ifi/IN-KJM1900/h21/pensumliste/kompendium_kjm1900.pdf).
